---
layout: post
title:  Duńskie wesele
date: 2019-09-15 15:47
author: Łukasz Długajczyk
comments: true
categories: [Dania]
---
<!-- wp:paragraph -->
<p>Ostatnio miałem
okazję wybrać się na duńskie wesele. Doświadczenie bardzo odległe od polskich
obyczajów, nie da się ukryć, że ciekawe – ale też trzeba przyznać, że dość męczące.
Nawet nie chodzi o natłok obowiązków towarzyskich, a ilość czasu, który trzeba
poświęcić na cieszenie się szczęściem państwa młodych.</p>
<!-- /wp:paragraph -->

<!-- wp:paragraph -->
<p>Sympatyczne jest
to, że wesele odbywa się w dużo luźniejszej atmosferze i nawet jeśli niezbyt
się przepada za tego typu uroczystościami, to można się „prześlizgnąć” przez
mniej interesujące momenty wieczoru i korzystać z tych ciekawszych. Bardzo
fajnym pomysłem jest rozpoczęcie popołudnia w formie luźnego garden party,
gdzie można poznać innych uczestników uroczystości czy też odświeżyć stare
znajomości. A i z punktu widzenia ekonomii, jest to tani i prosty sposób na
spędzenie 2-3 godzin, bowiem goście głównie się socjalizują, mając od
dyspozycji napoje i przekąski. </p>
<!-- /wp:paragraph -->

<!-- wp:paragraph -->
<p>Dopiero potem następuje
główna część wieczoru, czyli obiad. I znowu nie jest to okazja do pokazania się
przez gospodarzy, tylko okazja do nacieszenia się spotkaniem. Po pierwsze samo
jedzenie jest drugorzędną sprawą – nie ma wyboru dań, jest dostępny zwykły trzydaniowy
posiłek, a główną sprawą są przemówienia, które można w przerwach pokomentować
z siedzącymi obok gośćmi. Dodać należy, że na obiad było przewidziane 6 godzin,
co jest dawką sporą.</p>
<!-- /wp:paragraph -->

<!-- wp:paragraph -->
<p>Same przemówienia
są bardzo ciekawe – ze względów tradycyjnych można się spodziewać wystąpień
państwa młodych, rodziców, a potem jest już dowolność. Same przemówienia są interesujące,
można dowiedzieć się dużo więcej na temat nowożeńców, ale też trochę liznąć historii
rodzinnej. No i chyba wszyscy starają się uatrakcyjnić swoje przemowy
elementami humoru, co też bywa interesujące. Dodatkowo same przemówienia nie
zawsze są tylko tym. Zdarzają się historie opowiadane w grupach, czy też wyśpiewywane
piosenki. Tak, Duńczycy bardzo lubią pisać piosenki. Miałem szczęście być na
mocno międzynarodowym weselu, więc siłą rzeczy spora część przemów była po
angielsku, więc mogłem zrozumieć dużo więcej smaczków, niż gdyby odbywało się
to tylko po duńsku. </p>
<!-- /wp:paragraph -->

<!-- wp:paragraph -->
<p>I po tych sześciu
godzinach dopiero przychodzi czas na pierwszy taniec. I tutaj następuje chyba
jedyny i najbardziej „tradycyjny” element wesela. Pod koniec tańca pan młody
jest porywany przez gości, pozbawiany butów i jego skarpetki padają ofiarą
nożyczek. Bo przecież już ma kogoś, kto mu je zaceruje… Cóż, niby to taki
postępowy kraj.</p>
<!-- /wp:paragraph -->

<!-- wp:paragraph -->
<p>Ale niemniej
takie duńskie wesele to bardzo ciekawe doświadczenie, którego może nie mam
ochoty powtarzać (bo to jednak wszystko trwało kilkanaście godzin) – ale warto
było przeżyć choć raz…</p>
<!-- /wp:paragraph -->
