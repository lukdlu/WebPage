---
layout: post
title:  Koza
date: 2022-03-26 13:28
author: Łukasz Długajczyk
comments: true
categories: [Dania]
---

<p>Znacie szmonces o rabinie, teściowej i kozie? Ten z odczuciem ulgi po zaprzestaniu mieszkania z tym uroczym i sympatycznym (czasem) zwierzęciem. Jeśli nie, to zapraszam do guglowania. Jeśli tak, to idziemy dalej. Skąd mi się wzięła chęć o wspomnienia tegoż dowcipu? Otóż przeleciałem się ostatnio samolotem na trasie Oslo-Kopenhaga. Nie byłoby to żadne wiekopomne doświadczenie warte klepania w klawiaturę, szczególnie że skandynawski przewoźnik nie oferuje niczego ciekawego w trakcie lotu. A nawet ostatnio oferuje mniej, czyli darmowy tylko mały bagaż podręczny. Ale nie o tym miało być. Jedna rzecz była ciekawa. Otóż pierwszy raz od niepamiętnych czasów – czyli od marca 2020 roku – cała podróż odbyła się bez maseczek. 
</p><p>
Zarówno na lotnisku początkowym, jak i w samolocie, a także po wylądowaniu można było zapomnieć o jednym z najważniejszych przedmiotów wyposażenia osobistego dużej części z nas w trakcie ostatnich dwóch lat. I tak jak we wspomnianym na początku dowcipie, ulga była ogromna i natychmiastowa. A tak niewiele niby się zmieniło, no i też noszenie maseczki nie jest aż takim strasznym cierpieniem. A jednak. Nie wiem czy moi współpasażerowie też to docenili, ale dla mnie to była zmiana przez duże „Z”. Szczególnie że wracałem do kraju, w którym już prawie nie ma żadnych ograniczeń.
</p><p>
Można powiedzieć, że wraca normalność, zobaczymy na jak długo, ale ta cała zmiana pokazuje, jak człowiek łatwo się może dopasować czy też zaadoptować do zmian, nawet tych ograniczających swobodę i wybór. I jak pozytywnie może zostać odebrana zmiana powrotna – czyli okoliczności, które jeszcze niedawno było normą. I jaką ulgę to sprawi.
</p><p>
Oczywiście, nie wiem co przyniesie przyszłość, ale aktualnie wizja kolejnego lotu, tym razem w bardziej barbarzyńskie rejony, czyli tam, gdzie wymagają masek na lotnisku i w samolocie powoduje, że jakoś człowiek odczuwa troszeczkę mniej radości przed podróżą. Ale, z drugiej strony, aktualnie nie mam żadnych planów dotyczących latania wewnątrz Skandynawii, więc pewnie niedługo zapomnę o tym jednym przyjemnym locie i wrócę do naszej „nowej normalności”. Świata, w którym jednak podróż samolotem się nierozerwalnie łączy z maseczką. Najlepiej tą grubszą…
</p>