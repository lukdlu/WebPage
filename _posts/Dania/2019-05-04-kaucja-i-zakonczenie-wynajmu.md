---
layout: post
title:  Kaucja i zakończenie wynajmu
date: 2019-05-04 18:34
author: Łukasz Długajczyk
comments: true
categories: [Dania]
---
<!-- wp:paragraph -->
<p>Miałem ostatnio
okazję przeżyć dość twarde zderzenie z duńskimi zachowaniami związanymi z
zakończeniem wynajmu. Zdarzyło mi się już chyba kiedyś napisać, że w Danii przy
okazji wynajmu pobiera się dużą kaucję, która może zgodnie z prawem wynosić do trzech
miesięcznych czynszów. Co w połączeniu z możliwością oczekiwania do trzech
miesięcy przedpłaconego czynszu, powoduje, iż trzeba mieć naprawdę dużo gotówki,
by móc wynająć mieszkanie. Ale nie miało nie być o początku wynajmu, ale o jego
końcu.</p>
<!-- /wp:paragraph -->

<!-- wp:paragraph -->
<p>Sprawdzenie
mieszkania przed jego zdaniem odbyło się przy udziale agenta nieruchomości,
który sprawdził wszystko (no może prawie wszystko jak się okazało później)
bardzo dokładnie i przedstawił raport z dużą ilością zdjęć. Plus jedną czy dwie
rzeczy do poprawienia. Czyli nawet lepiej niż się spodziewałem. Ale, to że taki
raport powstał, nie znaczy wcale, że właściciel się tym zadowolił. Jak tylko
klucze zostały przekazane, okazało się, że na szafkach w kuchni jest kurz. Ok, ja
to przeoczyłem, agent nieruchomości to przeoczył – więc właściciel wynajął firmę
sprzątającą do posprzątania całego mieszkania. A że usługi w Danii są bardzo
drogie, to z kaucji kilka tysięcy zostało odjęte. </p>
<!-- /wp:paragraph -->

<!-- wp:paragraph -->
<p>Potem okazało
się, że nawet jeśli w umowie jest informacja o braku konieczności malowania mieszkania,
jeśli ściany wykazują „cechy normalnego zużycia”, to właściciel może stwierdzić,
iż według niego trzeba przemalować. &nbsp;I
kolejne kilka tysięcy z kaucji. A najgorsze jest to, że średnio się można przed
tym obronić. Owszem, są jakieś stowarzyszenia obrony praw lokatorów (płatne
oczywiście), które niby mogą pomóc, ale raczej są przydatne w jednoznacznych
sytuacjach. Tutaj to bardziej uznaniowa kwestia, więc…</p>
<!-- /wp:paragraph -->

<!-- wp:paragraph -->
<p>Porozmawiałem troszkę
o tym z moimi znajomymi, zarówno Duńczykami jak i obcokrajowcami i prawie każdy
ma takie doświadczenia ze znikającymi kaucjami. Ba, usłyszałem nawet, że
powinienem się cieszyć, iż dostanę większość z mojej kaucji, a nie okrągłe
zero. Bo zawsze może się trafić taki właściciel, który potraktuje kaucję jako
premię do wynajmu i sobie potrąci wszystko. Cóż, marne to pocieszenie, ale może
rzeczywiście zawsze może być gorzej…</p>
<!-- /wp:paragraph -->
