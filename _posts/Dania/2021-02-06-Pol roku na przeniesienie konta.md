---
layout: post
title:  Pół roku na przeniesienie konta
date: 2021-02-06 13:28
author: Łukasz Długajczyk
comments: true
categories: [Dania]
---

<p>Ostatnie wpisy na tej stronie utyskiwały troszkę na tutejszą bankowość – bo o ile można żyć w tym kraju całkowicie bezgotówkowo, to mentalność ludzi w bankach a także procedury przez nich wymagane, są troszkę przestarzałe. Zapewne mają jakieś bardzo ważne powody, dla których się do nich stosują, ale bardzo wydłuża to i komplikuje znaczącą większość kontaktów z bankami.
</p><p>
We wrześniu dostałem informację o tym, że mój bank przestaje oferować bezpłatne konto – rok wcześniej zaczął wymuszać pewne działania by mieć je za darmo, a z końcem 2020 ta furtka została zamknięta i już nie było możliwości nie płacenia za usługi. Więc znalazłem inny duży bank, który oferuje darmowe konto i będąc pełnym złudzeń rozpocząłem proces zmiany. Miałem nadzieję, że zajmie to maksymalnie kilka tygodni – ale proces ten trwał od września, do początku lutego. Ostatni etap, od początku grudnia, polegał na czekaniu, aż dostanę kartę do konta. I pin do niej.
</p><p>
W połowie stycznia zadzwoniłem do banku pytając się, kiedy w końcu mi ją wyślą i wspólnie ustaliliśmy, że lepiej będzie, jeśli nie będę czekał już dłużej – „zaginioną” kartę się zastrzeże, a oni wyślą mi nową. Co ciekawe, tydzień później, tego samego dnia, dostałem obie karty. Ta starsza szła z sąsiedniej miejscowości, nowsza ze Szwecji. Cóż, zdarza się. Ale z pinem było troszkę inaczej. Dostałem jeden. A że nie ma na nim żadnej daty, nie wiem czy jest to pin ze starszej, czy z nowszej. Ale że po pierwsze mam dość czekania, a po drugie przez ostatnie pięć lat tylko raz mi się zdarzyło korzystać z bankomatu (a do zakupów używam innej karty), to postanowiłem używać karty bez wiedzy jaki do niej jest pin. Raz się żyje…
</p><p>
Po tym wszystkim zaskoczył mnie troszkę mój „stary” bank. Nie znalazłem na ich stronie informacji jak można zamknąć konto, więc poprzez wewnętrzny system wysłałem pytanie do mojego „opiekuna” – jak to zrobić. Spodziewałem się, że ktoś do mnie zadzwoni, próbując zatrzymać klienta, albo chociaż dowiem się, jak bardzo jest to skomplikowany proces i jak długo będzie trwał. Przez tydzień nie dostałem żadnej odpowiedzi, więc zalogowałem się do banku myśląc, że może po prostu nie dostałem powiadomienia o odpowiedzi. A tutaj czekało na mnie zaskoczenie: nie mam już konta w tym banku. Tak bez problemów, ceregieli, czy też sentymentów. I formalności…
</p>