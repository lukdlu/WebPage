---
layout: post
title:  Zagadka herbaciana
date: 2019-08-03 15:02
author: Łukasz Długajczyk
comments: true
categories: [Dania]
---
<!-- wp:paragraph -->
<p>Tubylcy lubią pić
herbatę – chyba już o tym kiedyś wspominałem, że byłem po przyjeździe mocno
zaskoczony, ile różnych herbat tutaj można nabyć. Znaczy się, bardziej byłem
zaskoczony nie ilością, tylko faktem, iż prawie każda z nich posiada w składzie
lukrecję. Ale do popełnienia dzisiejszego wpisu skłoniło mnie coś innego. Otóż,
jestem prostym człowiekiem i przeważnie piję zwykłą czarną czy też zieloną
herbatę. Nic niezwykłego. Zaskakujące jest natomiast to, jak ciężko jest dostać
w tym kraju zwykłą ekspresową czarną czy też zieloną herbatę.</p>
<!-- /wp:paragraph -->

<!-- wp:paragraph -->
<p>Po niedawnej
przeprowadzce okazało się, że pomimo tego, iż w moim pobliży jest całkiem sporo
supermarketów różnych sieci, to tylko w jednym, czasem, pojawia się okazja kupić
pudełko czarnej herbaty. Z zieloną jest gorzej, jest tylko pomieszana z
cytryną. Owszem, można znaleźć sporo rodzajów sypanej, jakieś mieszanki – szczególnie
z wyższej półki, ale takiej zwykłej, to już nie za bardzo. Wyjątkiem jest tutaj
Lidl, ale ich herbata jest dla mnie niepijalna. I tak na dobrą sprawę jedynym miejscem,
w którym mogę kupić większą paczkę ekspresowej herbaty, jest polski sklep, dokąd
sprowadzają zarówno 50 torebkową paczkę Liptona, jak i większe opakowania Sagi.
Fajnie, ale ani nie jest to tanie, bo swoją marżę sklep narzuca, ani nie mam
ochoty za każdą potrzebą herbacianą odwiedzać, dość odległy, polski sklep. </p>
<!-- /wp:paragraph -->

<!-- wp:paragraph -->
<p>Na pewno jest to
fascynujące, gdy w sklepie można zakupić herbatki energetyzujące, uspokajające,
wspomagające trawienie i tak dalej. Można też udać się do specjalistycznych
sklepów, ale tam pytanie o herbatę ekspresową ze średniej półki raczej spowoduje
szok i niedowierzanie niż realną możliwość zakupu. Co innego pozostało dla
przeciętnego pijacza herbaty?</p>
<!-- /wp:paragraph -->

<!-- wp:paragraph -->
<p>Na razie wpadłem
na mało ekologiczny, ale bardzo mi się podobający pomysł i skorzystałem z faktu,
iż tanie linie z Kopenhagi latają do Londynu kilka razy dziennie, i można bardzo
tanio skonstruować sobie jednodniową wycieczkę na wyspy. Tanio jak na standardy
lokalne, szkoda że czasy biletów po złotówkę czy też kilka złotych już minęły. I
przy okazji zwiedzania zabytków odwiedzę jakiś market na wyspach i przywiozę sobie
duży – na tyle na ile pozwoli mi wielkość bagażu podręcznego – zapas zwykłego
Tetleya. Trzeba sobie jakoś radzić w tych trudnych warunkach…</p>
<!-- /wp:paragraph -->
