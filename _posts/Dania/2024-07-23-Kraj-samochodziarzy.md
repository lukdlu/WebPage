---
layout: post
title:  Kraj samochodziarzy
date: 2024-07-23 08:36
author: Łukasz Długajczyk
comments: true
categories: [Dania]
---
<p>
Często się słyszy narzekanie na samochodocentryczność Polski i wciąż rosnącą ilość tychże na ulicach polskich miast i wsi. Jednocześnie daje się za przykład kraje zachodniej Europy – kilka w szczególności – które postawiły w dużo większym stopniu na komunikację zbiorową czy też rowery. I muszę się przyznać, że też miałem taki obraz, zwłaszcza mieszkając w stolicy Danii, gdzie widać ten priorytet i gdzie samochody są z całą pewnością drugo, czy też nawet trzecioplanowe. Szczególnie gdy mam okazję się wybrać na trochę do Polski, gdzie może poza Warszawą, komunikacja publiczna jest średnio przyjazna użytkownikowi, a wszystko skłania do skorzystania z własnych czterech kółek.
</p>
<p>
Aż tu nagle wpadł mi w oko artykuł na temat samochodów i podróży nimi w Danii. I wyszło, że jeśli odrzuci się propagandę sukcesu oraz wyobrażenia o tym skandynawskim kraju, to wcale nie jest tak różowo i progresywnie. Ba, nie jest wcale tak różnie od polskiego podwórka. Otóż w ciągu ostatnich 12 lat, liczba samochodów zarejestrowanych w tym skandynawskim kraju wzrosła o prawie 30% i aktualnie jeździ po tutejszych drogach 2,85 miliona samochodów. Czyli prawie co drugi mieszkaniec posiada takie coś. Co prawda w Polsce jest to około siedem samochodów na 10 mieszkańców - ale wszyscy wiemy, że CEPiK może być nie do końca wiarygodny.
</p>
<p>
Co więcej, samochody są wykorzystywane dość egoistycznie. Otóż, przy codziennych podróżach do pracy czy szkoły, przeciętnie w samochodzie znajduje się 1,08 człowieka. Czyli widoki znane z polskich dróg. A przecież to taki proekologiczny naród. No ale, droga do pracy-drogą do pracy, carpooling jest taki obcy, amerykański. No ale w przypadku wyjazdów niepowiązanych z codziennymi obowiązkami nie jest wcale lepiej. Jeśli chodzi o takie podróże, to w samochodzie znajduje się przeciętnie 1,4 osoby. Czyli też kiepski wynik.
</p>
<p>
Ale jak się tak głębiej zastanowić, to ma to sens. Poza stolicą komunikacja publiczna jest dostępna, ale nigdy nie jest to tak rozwinięty system, jak ten w Kopenhadze. A w całym kraju słychać narzekania, że cena korzystania z niej powoli przestaje być aż tak bardzo kusząca w porównaniu z kosztem posiadania samochodu. Dodatkowo, w kraju skandynawskim rower jest fajną rzeczą, ale już na dłuższe dystanse w zimne i wietrzne jesienne-zimowe-wiosenne wieczory i poranki bywa dość specyficzną przyjemnością. I poza Kopenhagą mają dokładnie takie podejście. Czyli, samochód jest ciepły i przytulny…
</p>