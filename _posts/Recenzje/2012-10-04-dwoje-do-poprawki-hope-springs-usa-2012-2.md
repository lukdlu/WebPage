---
layout: post
title:  Dwoje do poprawki (Hope Springs), USA 2012
date: 2012-10-04 04:29
author: Łukasz Długajczyk
comments: true
categories: [Recenzje]
---
<p>Co prawda wakacje się już jakiś czas temu skończyły i zaczyna być naprawdę zimno na dworze, ale pomimo tego uznam, że „Dwoje do poprawki” jest bardzo wakacyjnym filmem. Bardzo ciepły, pozytywny, zarażający optymizmem – ba, nawet jeśli w miasteczku z oryginalnego tytułu pogoda bardziej przypomina wakacje nad naszym polskim morzem, to i tak przekaz tego filmu jest bardzo ciepły. W dodatku bardzo miło się ogląda komedię romantyczną, która opowiada o perypetiach osób w wieku troszkę większym niż 20+, bo jednak jest tych osób sporo w dzisiejszym świecie.  </p><p> Film jest przez większość czasu jest bardzo teatralny i kameralny. Pełen jest dialogów i scen pomiędzy kilkoma osobami. Tak na dobrą sprawę gra tutaj tylko trzech aktorów, a reszta postaci bardzo rzadko otrzymuje więcej niż tylko jedną scenę. Co na pewno było pewnego rodzaju wyzwaniem dla twórców, bo bardzo łatwo można było ten film zrobić nudnym i mocno przegadanym. Na szczęście 100 minutowy seans mija szybko i nie ma w nim mielizn scenariuszowych, które by powodowały zniecierpliwienie. Nie da się ukryć że nie jest to nic ambitnego – ale przecież nikt nie wymaga tego (a przynajmniej nikt poza krytykami filmowymi z przerostem ego) od komedii romantycznej. </p><p> Film ogląda się też świetnie ze względu na koncert gry aktorskiej. Niby każda z trzech głównych postaci jest dość bliska rolom w jakich zwykle oglądamy tych aktorów – oczywiście tutaj w są to role w dużo lżejszej kolorystyce. Klasą dla samego siebie jest Tommy Lee Jones, który jak mało kto potrafi przekazać bardzo wiele jednym gniewnym mruknięciem czy też grymasem. A jednocześnie wygląda to bardzo naturalnie – o dziwo zestaw emocji który bardzo pasował do takich postaci jak te znane z „Doliny Elah” czy „Trzech pogrzebach Melquiadesa Estrady” doskonale wręcz pasuje do postaci bardzo doświadczonego i zapewne lekko wypalonego księgowego. </p><p> Kolejnym elementem dodającym uroku temu filmowi jest jego ścieżka dźwiękowa. Nienachalna, ale składająca się ze sporej ilości dość znanych przebojów, które doskonale pasują do ciepłego tonu opowieści – na pewno płyta ze ścieżką dźwiękową będzie bardzo dobrym prezentem dla wielu osób.  A scena ze nieśmiertelnym przebojem Ala Greena i Tommym Lee Jonesem walczącym z pilotem – jest naprawdę śmieszna. </p><p id="ocena"> Moja ocena: 7/10</p> 
