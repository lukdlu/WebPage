---
layout: post
title:  Z miłości, Polska 2010
date: 2011-12-14 12:48
author: Łukasz Długajczyk
comments: true
categories: [Recenzje]
---
<p>Im więcej człowiek ogląda polskich filmów, tym bardziej się zastanawia, co kieruje ludźmi z Polskiego Instytutu Sztuki Filmowej przy dofinansowaniu filmów. Robi się to ponoć na podstawie oceny scenariusza projektu ubiegającego się o dotację. A „Z miłości” jest bardzo dobrym przykładem jak ciekawy fabularnie pomysł jest niszczony przez niezbyt dobry scenariusz. Ba, ten film mógłby być dobrym przykładem jak nie należy pokazywać przemian psychologicznych postaci. </p><p> Najlepszym tego przykładem jest decyzja młodego małżeństwa o takim zarobieniu pieniędzy. W jednej scenie dowiadują się na zakrapianej imprezie, że można dostać kilka tysięcy za udział w filmie, potem następuje kilka scen nie mających za bardzo związku z tą informacją – i nagle bohaterowie znajdują się w Warszawie tuż przed rozpoczęciem zdjęć. Niby coś widzom się sugeruje, że małżonkowie są w kiepskiej sytuacji finansowej, ale czy rzeczywiście jest tak źle, to nie wiadomo do końca, bo przecież osoby dokładnie liczące każdą złotówkę raczej się nie rozbijają taksówkami. Tak samo jak w ogóle nie są rozważane inne sposoby zarobienia pieniędzy – choćby wyjazd za granicę, który (sądząc po rozmowie w kiosku w jednej z ostatnich scen) nie był problemem dla głównego bohatera. Wygląda to tak, że po prostu pewna sytuacja fabularna była potrzebna reżyserce i już. Kto by się przejmował jej umotywowaniem. </p><p> Największy jednak problem mam z zakończeniem. Twórczyni filmu chciała je zrobić wieloznacznym i jednocześnie chyba chwalące wartości rodzinne. A wyszło to tak, jakby pokazano nam test Rorschacha i oczekiwano że zobaczymy wiele rzeczy, a już szczególnie nietoperza. A tak naprawdę dostajemy jeden półuśmiech głównej bohaterki w trakcie oglądania filmu dla dorosłych w której wystąpiła i następnie długą scenę spaceru. Ale jakoś nie da się dowiedzieć ile tak naprawdę kosztował ten występ młode małżeństwo i czy będą w stanie pójść dalej. </p><p> Na zakończenie pomarudzę też na temat plakatu reklamującego film. Jest to sylwetka kobiety na ostro czerwonym tle i wielkim napisie, że film tylko dla osób dorosłych. Niby jest to uprawnione, bowiem tematyka filmu dotyczy przaśnego środowiska polskiej pornografii, ale tak na dobrą sprawę wszystko jest pokazane w mocno zawoalowany sposób – wspomagany komputerowym zamazaniem zbyt widocznych części ciała, a chyba każda postać bardziej przypomina jednowymiarową kukiełkę, że kategoria od lat 12 jest bardziej uprawniona. Ale wiem, reklama dźwignią handlu… </p><p id="ocena"> Moja ocena: 2/10</p> 
