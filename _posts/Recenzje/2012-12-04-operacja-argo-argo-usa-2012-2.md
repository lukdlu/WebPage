---
layout: post
title:  Operacja Argo (Argo), USA 2012
date: 2012-12-04 13:30
author: Łukasz Długajczyk
comments: true
categories: [Recenzje]
---
<p>Kolejny świetny film spod ręki Bena Afflecka. Cóż, chyba trzeba powiedzieć to głośno, że powinien dać sobie spokój z graniem a skoncentrować się tylko i wyłącznie na pisaniu i reżyserowaniu. „Operacja Argo” nie jest może arcydziełem które zapisze się w kanonach gatunku, ale na pewno jest kawałkiem bardzo solidnego kina, które dostarczy rozrywki w zimny jesienny wieczór. Owszem, troszkę napięcie nieodzowne w thrillerach jest minimalizowane przez to iż od początku wiemy jak się skończy ta cała sytuacja, ale świetna robota reżyserska powoduje że nie przeszkadza to za bardzo i większość ze scen, które miały być emocjonujące – takie są.  </p><p> Co prawda można się przyczepić do lekkiego podkolorowywania (te samochody prawie doganiające samolot z uciekinierami) czy też zgranych chwytów – jak ten z największym sceptykiem wśród dyplomatów, którego brawura ocali pozostałych – ale cóż, takie są wymogi gatunku. Świetnie zostały oddane w filmie realia wczesnych lat osiemdziesiątych. Sposób filmowania i montażu doskonale pasuje do innych obrazów z tego okresu, ponoć Affleck wzorował się na „Wszystkich ludziach prezydenta”, co nadaje jeszcze więcej realizmu do opowiadanej historii. </p><p> Kolejnym mocnym atutem tego filmu jest obsada. Reżyser potrafił się oprzeć naturalnemu dążeniu do koncentrowaniu się na sobie i pozwoli grać również innym. I drugi plan doskonale się ze swojego zadania wywiązał. Świetne role grają John Goodman i Alan Arkin – w rolach hollywoodzkich rekinów, co chyba nie jest zbyt trudne dla tamtejszych bywalców. Zupełnie inne, ale równie dobre są role Victora Garbera czy Tate Donovana, poważniejsze, pełne napięcia i ciągłego zagrożenia, ale równie przekonujące. Ogląda się to z czystą przyjemnością. </p><p> Swoją drogą, to ciekawie obserwuje się umiejętność amerykanów do wyciskania maksimum z epizodów swojej historii, z jednoczesnym umiejętnym zamaskowaniem mniej chlubnych chwil. Bo przecież historię amerykańskich zakładników w Iranie pamięta się głównie przez pryzmat bardzo amatorskiej, niezbyt przemyślanej i zakończonej kompletnym fiaskiem próby odbicia przetrzymywanych dyplomatów. A tutaj niby się jednym zdaniem wspomina o planowaniu takowej – ale tylko tyle. O porażce nic nie ma, za to jest amerykańska pomysłowość, bohaterstwo i przykład do naśladowania… </p><p id="ocena"> Moja ocena: 8/10</p> 
