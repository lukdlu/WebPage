---
layout: post
title:  Ida, Polska 2013
date: 2013-11-06 03:42
author: Łukasz Długajczyk
comments: true
categories: [Recenzje]
---
<p>Film który wchodził na ekrany w nimbie arcydzieła i kontynuatora wspaniałych tradycji kina moralnego niepokoju. Czy zasłużenie? Hmmm, nie wiem czy do końca – owszem, jest to film który na pewno trzeba obejrzeć i który opowiada o trudnych momentach naszej historii w sposób wyważony, ciekawy i zapadający w pamięć. Ale też od najlepszych czasów polskiej szkoły minęło już prawie pół wieku i język filmu zdążył się mocno zmienić. Tutaj Paweł Pawlikowski w dużym stopniu korzysta z metod opowiadania wtedy rozwiniętych, ale chyba bardziej trzeba „Idę” potraktować jako nowe zjawisko niż jako dalszą część czy też kontynuację. </p><p> Chyba dużo lepszym pomysłem będzie opisanie tego filmu jako dalszej części naszych polskich rozliczeń z własną historią. Jako rewers do tegorocznego „Pokłosia” Władysława Pasikowskiego. Tamten film opowiadał o trudnych stosunkach polsko-żydowskich w mocno wstrząsający i wizualny sposób. Tutaj natomiast ten temat poruszony jest delikatnie, nie tak dosłownie i chyba nie tak kategorycznie. Ale po seansie widz jest równie mocno wstrząśnięty. Bo niezależnie od wybranych środków wykorzystywanych do opowiedzenia historii, jednak to był bardzo ciemny okres w naszej historii. </p><p> Sama „Ida” jest bardzo kameralnym filmem, próbującym w jak największym stopniu koncentrować się na samej opowieści. Bez wizualnych ozdobników, bez nowoczesnych ujęć i przerostu formy nad treścią, bez niepotrzebnych wątków pobocznych – tak byśmy w pełni mogli się skoncentrować na opowiadanej historii. Otrzymujemy czarno-biały, ledwie 80 minutowy obraz,  historię poszukiwania własnej tożsamości. Twórca też pozwala widzowi na dojście do własnych wniosków – nie tłumacząc wszystkiego, a tylko delikatnie sugerując dlaczego pewne rzeczy się stały.  </p><p> Na osobne wspomnienie zasługują obie aktorki grające główne role. Debiutująca Agata Trzebuchowska, wyposażona w bardzo niepokojące fizys jest tutaj niby tytułową bohaterką – ale przez większość filmu jest wycofana, małomówna i tylko gestami przekazuje swoją niepewność i zagubienie. Natomiast kolejna bardzo dobra rola Agaty Kuleszy jest dużo bardziej wyraziście narysowana i doskonale się uzupełnia z wyciszoną główną bohaterką. W dalszej części filmu troszkę się to zmienia – ale wciąż jest to wzajemne uzupełnianie się dwóch odmiennych postaw czy podejść. Po prostu koncert gry aktorskiej…</p><p id="ocena"> Moja ocena: 8/10</p> 
