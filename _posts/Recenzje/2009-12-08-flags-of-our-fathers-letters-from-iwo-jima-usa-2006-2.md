---
layout: post
title:  Flags of our fathers /Letters from Iwo Jima, USA 2006
date: 2009-12-08 07:28
author: Łukasz Długajczyk
comments: true
categories: [Recenzje]
---
<p>Zdecydowałem się zrecenzować oba filmy wspólnie ponieważ, mimo że z dwóch  różnych perspektyw, opowiadają o jednym wydarzeniu, czy też ciągu wydarzeń  sprowokowanym bitwą o Iwo Jima. Clint Eastwood w wywiadach mówił, że początkowo  planował zawrzeć obie perspektywy w jednym filmie, ale wobec ogromu materiału  i stopnia zróżnicowania pomiędzy dwoma punktami widzenia nie był w stanie,  pomimo prób wspólnego zmontowania, stworzyć spójnego filmu. Last but not  least dyptyk Eastwood zaserwowałem sobie jako double feature, więc i recka  będzie pakietem (a za to zdanie chyba nie zostałbym Mistrzem Mowy Polskiej...). </p><p> Podczas oglądania obu filmów widać, że były kręcone jednocześnie, kilka wydarzeń  jest ładnie ze sobą połączonych - jak scena z oddziałem pułkownika Adachi  i granatami która jest oglądana z odrębnych perspektyw walczących stron,  oglądając ""Sztandar"" znamy rezultat, a po ""Listach"" wiemy jak. Są dwa czy  trzy ujęcia które można zobaczyć w obu filmach,  Clint Eastwood na szczęśnie  nie uległ pokusie oszczędności budżetowych to nie zastosował recyklingu nakręconych materiałów, jeśli jakaś scena jest w drugim filmie, to jest to tylko kilkusekundowy fragment, uzupełniony innymi ujęciami - co powoduje, że ciężko takie powtórzone sceny zauważyć. To są podobieństwa, różnic jest dużo więcej.  </p><p> ""Listy z Iwo Jimy"" są bardziej skoncentrowane na samej bitwie i przygotowaniach  do niej. Film ten można nazwać kameralnym, ponieważ duża jego część rozgrywa  się w grotach wykutych we wnętrzu góry i podczas nocnych ataków. Widać, że  Eastwood dużo lepiej się czuje pracując z kilkoma aktorami w jakimś wnętrzu  niż z wielkich batalistycznych ujęciach. Podobnie jak w ""Za wszelką cenę""  potrafi skromnymi środkami stworzyć scenę która jest wstrząsająca (chyba  najmocniejsza to wspomniana wcześniej scena z granatami). Film jest bardzo  dobrym przykładem filmu wojennego, aczkolwiek twórcy nie ustrzegli się kilku  mielizn. Kompletnie niepasujące dla mnie są próby komediowego wykorzystania  postaci szeregowca Saigo, w szczególności scen z nocnikiem, które poziomem  bardziej pasowałyby do serii ""American pie"". Ciekawostką jest to, że jest  to film prawie w całości zagrany po japońsku a amerykańscy marines, poza  ostatnimi scenami, są przedstawieni dość podobnie do hitlerowców w radzieckich  filmach. </p><p> ""Sztandar chwały"" wykorzystuje bitwę o Iwo Jima bardziej jako tło dla rozważań  o bohaterstwie i cenie jaką ponosi się za zwycięstwo. Większa część filmu  odbywa się w Stanach w kilka tygodni po zakończeniu walk na wyspie, gdzie  trójka pozostających przy życiu żołnierzy z sławnego zdjęcia jest obwożona  po kraju jak zwierzątka w cyrku zwanym ""kupujcie obligacje wojenne"". Eastwood  pokazuje jak maszyna propagandowa potrafi złapać, przeżuć i wypluć aktualnie  potrzebnych bohaterów, przyglądamy się im jak codziennie muszą się kolejny  raz zmierzyć z demonami nieodległej przeszłości i jaki to ma na nich wpływ.  Współscenarzystą filmu był syn jednego z żołnierzy i to niestety ma negatywny  wpływ. Postać ""Doca"" jest papierowa - taki chodzący ideał, tu ocali pijanego  kolegę przed policją, tam sam będąc rannym opatrzy innego - tak doskonały,  że aż mdły. ""Sztandar"" przez cały film trzyma solidny poziom, ale nic więcej,  w przeciwieństwie do ""Listów"" brakuje jakieś sceny która zapadała by w pamięć.  Nawet pokazanie lądowania oddziałów na plaży jakoś się nie wybija, niby jest  tu więcej wszystkiego, ale do Normandii z ""Szeregowca Ryana"" sporo brakuje.  W ostatnim ""Filmie"" jest wywiad z Clintem Eastwoodem który wspomina, że starał  się unikać patosu by nie powstał film propagandowy. Niestety to co udaje  mu się przez większość czasu rujnuje ostatni komentarz z offu - jest tak  ociekający patosem, że brakuje tylko łopotu gwieździstego sztandaru w tle. </p><p> ""Listy z Iwo Jimy"" i ""Sztandar chwały"" stanowią dwa odrębne filmy, aczkolwiek  wydaje mi się, że zyskują jak ogląda się je razem. Dlatego sugerowałbym osobom  które przegapiły któryś z nich w kinie by poczekały aż wyjdą na DVD. A wtedy  można sobie urządzić wieczór z bardzo solidnym(i posiadającym świetne sceny)  kinem wojennym. </p><p id="ocena"> Moja ocena:  ""Sztandar chwały"" 7/10  ""Listy z Iwo Jimy"" 8/10</p>
