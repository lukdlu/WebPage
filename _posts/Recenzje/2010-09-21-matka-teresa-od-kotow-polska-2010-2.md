---
layout: post
title:  Matka Teresa od kotów, Polska 2010
date: 2010-09-21 09:06
author: Łukasz Długajczyk
comments: true
categories: [Recenzje]
---
<p>Naprawdę mocny i bardzo interesujący film. Ale jednocześnie budzący we mnie ambiwalentne uczucia. Większa część tego film jest wciągająca i trzymająca wręcz na oparciu fotela. Ale im głębiej zanurzamy się w historię rodziny i zdarzenia prowadzące do zbrodni, tym bardziej fabuła zaczyna się rozwlekać i nużyć. O ile potrafię zrozumieć, dlaczego twórcy filmu pokazują nam niby niewiele znaczące scenki rodzinne, to wydaje mi się, że troszkę za długo to „wyjaśnianie” trwa. W pewnym momencie widzimy kolejny raz taką samą odsłonę psychologicznego mocowania się Artura z rodziną – nic nie wnoszącą do całości. Ale to tylko mała uwaga do bardzo dobrej całości… </p><p> Świetnym pomysłem jest rozpoczęcie pokazywania nam historii od końca, czyli od momentu aresztowania. Dzięki temu zupełnie inaczej spogląda się na chronologicznie wcześniejsze, ale pokazywane nam później obrazki z życia rodzinnego.  Rodziny, która może nie jest jakaś zła do szpiku kości, ale każdy z jej elementów troszkę źle funkcjonuje. Widzimy bunt nastolatka, nieobecnego ojca, czy matkę uciekającą przed problemami w zajmowanie się kotami. Niby nic wielkiego. Ale dopiero suma tych problemów tworzy dobry grunt dla zbrodni. </p><p> Bardzo mocną stroną tego filmu jest aktorska obsada. Każdy z członków rodziny, zaczynając od nagrodzonych na festiwalach Mateusza Kościukiewicza i Filipa Garbacza, poprzez Ewę Skibińską, aż po  Mariusza Bonaszewskiego. Który ma najmniejszą rolę – ale najbardziej zapada w pamięć. Człowiek załamany przeżyciami na misji w Afganistanie trafia do domu, na front jeszcze gorszej wojny rozpętanej przez własnego syna. Niby jest współwinny zbrodni, bo nie zareagował – ale jednocześnie również ofiara.  </p><p> Innym mocnym elementem tego filmu są zdjęcia.  Brudne ujęcia kręcone czasem z dziwnych miejsc doskonale pasują do zasyfionego przez nadreprezentację kotów mieszkania. I pasują do nieczystych stosunków panujących między poszczególnymi członkami rodziny. Takim jedynym jasnym punktem, z punktu widzenia zdjęć, jest piknik w lesie, kiedy cała rodzina jest szczęśliwa i tworzy całość. Zupełnie inaczej sfotografowane sceny, zupełnie inny przekaz – a wszystko osiągnięte bardzo skromnymi środkami. Majstersztyk. </p><p id="ocena"> Moja ocena: 8/10</p> 
