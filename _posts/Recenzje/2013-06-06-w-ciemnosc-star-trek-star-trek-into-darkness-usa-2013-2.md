---
layout: post
title:  W ciemność. Star Trek (Star Trek into darkness), USA 2013
date: 2013-06-06 07:16
author: Łukasz Długajczyk
comments: true
categories: [Recenzje]
---
<p>Na początek mała refleksja zanim przejdę do zastanawiania się nad filmem. Początkowe sekwencje wzbudziły we mnie ciekawość – o ile film byłby krótszy, gdyby wyrzucić z niego wszystkie sceny, które powstały wyłącznie z myślą o widzach 3D. Ja nie przepadam za tego typu projekcjami, uznając że za niewygody powinno się płacić mniej a nie więcej, ale chyba jestem w mniejszości sądząc po ilości filmów wykorzystujących tą zdobycz techniki. Anyhow, sądząc po liczbie scen, które nic nie wnosiły do fabuły, a służyły jedynie pokazaniu jakieś głębi  - domyślam się, że pięknie podkręcone w komputerze na potrzeby trójwymiarowości – to ładnych kilkanaście procent film by stracił na długości trwania. </p><p> Ale wracając do filmu. Star Trek jest marką od której się wymaga sporo, niezależnie od tego na ile jest się zaznajomionym z dotychczasowymi produkcjami z tego wszechświata. Owszem, w Polsce aż tak wielu fanów nie ma, ale mimo tego  poprzeczka zawieszona jest wysoko. Czy udało się ją przeskoczyć? Myślę że tak. Co prawda ledwo, ledwo – ale zawsze to jest dobra rzecz jeśli film nie rozczarowuje.  Tutaj znajdzie się kilka dłużyzn i troszkę za bardzo wykorzystywana jest stereotypowa postawa kapitana Kirka a także logiczne wyważenie pana Spocka , przez co nie bawią one tak bardzo jak w poprzedniej części. Na szczęście te elementy są zrównoważone wieloma innymi zaletami, więc i nie aż tak bardzo przeszkadzają. </p><p> Miałem to szczęście że film z oryginalnej serii, którego  przeróbką jest „W ciemność” oglądałem już dawno temu i poza ogólnym nastrojem nie pamiętałem z niego zbyt wiele, dzięki czemu mogłem teraz siedzieć w kinie „na świeżo”. Celowo nie podaję tutaj nazwy tegoż filmu, bowiem jest to jedno z zaskoczeń fabuły. Dzięki tej świeżości nie rażą aż tak bardzo pomysły scenarzystów na kolejne zakręty fabuły i jest kilka miejsc w których (pomimo tego, że są dość przewidywalne) przykłada się większą uwagę do wydarzeń na ekranie, jak chociażby wizyta na, jakoby, opuszczonym księżycu.  </p><p> Szkoda tylko, że twórcy nie próbują pójść swoją własną ścieżką i tylko odgrywają stare pomysły. Przecież, co pokazała liczna rodzina telewizyjnych kontynuacji, wszechświat wymyślony przez Gene’a Roddenberry’ego jest bardzo bogaty i wciąż ma wiele nieodkrytych miejsc… </p><p id="ocena"> Moja ocena: 6/10</p> 
