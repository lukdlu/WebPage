---
layout: post
title:  Piksele, Polska 2009
date: 2010-05-25 16:27
author: Łukasz Długajczyk
comments: true
categories: [Recenzje]
---
<p>Zadanie na dzisiejszy wieczór: co najmniej sto razy przepisać zdanie „Nie pójdę na polski film bez uprzedniego przeczytania co najmniej pięciu pochlebnych recenzji!”. A potem obejrzeć „Ciacho”, „Randkę w ciemno”. Film wywołał we mnie tak przyjemne emocje i radość z seansu, że aż pozwolę sobie w tej recenzji na mocne wyolbrzymianie, przesadę i zwykłe ludzkie wyżycie się… W tym miejscu chciałbym podziękować warszawskiemu Etnokinu. Za puszczenie samego filmu – więc tylko 99 minut, minus napisy, zostały stracone… </p><p> Jeśli jesteś drogi czytelniku fanem komedii, które nie potrafią się zdecydować czy chcą być ambitnie śmieszne, prostacko rechoczące czy też może slapstickowo wesołe – to jest to film dla Ciebie. Bowiem film składa się z 4 historyjek, bardzo luźno ze sobą połączonych, które zupełnie się od siebie różnią sposobem opowiadania historii. Najpierw mamy opowieść o młodej dziennikarce która ciężko zarabia na chleb śledząc celebrytów.  A to w rozwianym habicie jedzie skuterkiem po mieście, a to zgubi się w lesie – boki zrywać. Nie mówiąc o scenie w której jej rozmówca zjada jakiegoś chrząszcza. Boki zrywać. Potem jest historia młodego chłopaka opiekującego się jednego wieczoru VIPem z Japonii. A że trafiają na izbę wytrzeźwień, to jest wesoło. W jednym miejscu go samochód ochlapie, w drugim będzie łowił w ubikacji swój zegarek, a na deser będzie dość twórczo korzystał z pałeczek przy jedzeniu sushi. Benny Hill z Jasiem Fasolą z zazdrości pewnie teraz nie mogą spać po nocach… Kolejna historia opowiada o napadzie na starszą panią. A to zabraknie zapałek by przypalić staruszkę, a to żelazko się popsuje. Pasjonujące. No i pewnie nikt nie zgadnie jak się nazywa jeden z napastników. Uwaga – można płakać ze śmiechu – Pasztet. Wspominałem coś o Jasiu Fasoli? Odszczekuję. Buster Keaton chyba z zazdrości wywija kujawiaka w grobie. No i wisienka na torcie, mecz o honor polskiej reprezentacji, koncert Madonny w rocznicę cudu. Ostatnia historia. Wszyscy na baczność – powstanie warszawskie, kwiat młodzieży, Niemcy mordujący niewinne dzieci… A nie, przepraszam, to tylko początkowa wstawka. Lepiej chodźmy wykopać dziadka na cmentarzu, albo babcie – w końcu w nocy wszystkie trumny są drewniane… A Andrzej Grabowski nosi muszę, nic tylko się popłakać ze śmiechu. </p><p> Ale jedno muszę autorowi przyznać. Trzeba być naprawdę zdolnym filmowcem by mając w jednym filmie Mariana Opanię i Zofię Merle – ba, nawet w jednej scenie – zrobić kompletnie nieśmieszny film. Swoją drogą ciekawe co przekonało tak wielki zastęp uznanych w naszym kraju aktorów do występu w filmie debiutanta. A raczej twórcy jednego, jedenastominutowego dokumentu. Ale, każdy przecież był kiedyś debiutantem, więc może będzie lepiej. W końcu mówi się że najgorszy dla twórcy jest drugi utwór. A tutaj gorzej być nie morze… </p><p> Aha, jest jedna rzecz która mi się w tym filmie podobała – sposób w jaki przerobiono zastrzeżony znak towarowy jednego z producentów komputerów, tego mylonego z firmą sadowniczą… </p><p id="ocena"> Moja ocena:  1/10</p> 
