---
layout: post
title:  She monkeys (Apflickorna), Szwecja 2011
date: 2012-04-29 05:29
author: Łukasz Długajczyk
comments: true
categories: [Recenzje]
---
<p>„She monkeys” są debiutem fabularnym Lisy Aschan, osoby którą warto zapamiętać na przyszłość. Nie jest może wejście smoka, ale na pewno można zauważyć ogromny potencjał w tej reżyserce i z pewnością jeszcze niejeden raz będziemy mieli okazję oglądać w kinach jej produkcje. W debiucie widać kilka błędów wynikających z braku doświadczenia, ale jednocześnie daje się zauważyć spory potencjał, szczególnie jeśli chodzi o sposób opowiadania historii, prowadzenia aktorów czy też umiejętności pracy z kamerą.  </p><p> Zaczynając od tej ostatniej zalety filmu. Powszechnie wiadomo, że skandynawskie krajobrazy są piekielnie fotogeniczne i ciężko jest nie pokazać ich atutów w filmie, ale już powiązanie ich piękna z wysmakowaniem małych zamkniętych kadrów, w których kamera koncentruje się na pojedynczym bohaterze czy też wydarzeniu, jest już wyższą szkołą jazdy. W „She monkeys” jest to wszystko bardzo udanie połączone, pojedynczych kadrów z filmu spokojnie można używać jako fotosów, niezależnie co jest na nich uchwycone. </p><p> Fantastycznie wręcz pokazana jest relacja dwóch nastoletnich bohaterek, gdzie ogromną część informacji jest przekazywana niewerbalnie, poprzez gesty czy sposób poruszania się. Najlepszym tego przykładem jest jedna z początkowych scen filmu, w której obie dziewczyny wspólnie ćwiczą. Z postaci Emmy emanuje siła, ale też takie lekkie nieokrzesanie i „kanciastość” ruchów. Natomiast Cassandra zadziwia gracją i kocią wręcz sprawnością ruchów. Widać jak bardzo obie bohaterki są od siebie różne, ale też widać jak zaczynają się do siebie przyciągać. I w miarę trwania filmu obserwujemy jak ich postawy się uśredniają, uczą się od siebie – by finalnie niewiele się od siebie różnić. Równie dużą zasługę co autorka filmu w pokazywaniu tej przemiany mają obie aktorki. Szkoda że mało szwedzkich filmów trafia do repertuaru naszych kin – bo warto by było przyjrzeć się rozwojowi ich karier. </p><p> Ale, niestety, nie do końca udało mi się dać porwać opowieści. Troszkę nie do końca dałem się przekonać przemianie Emmy. Z jednej strony cały czas była chorągiewką która  ustawiała się w zależności od wiatru – ale z drugiej strony w końcówce filmu potrafiła pokazać pazurki. A nie było ta przemiana pokazana zbytnio. No chyba, że została pokazana, ale w na tyle subtelny sposób, że nie udało mi się tego dostrzec.  Może to mało skromne z mojej strony, ale jednak sporo filmów mam okazję oglądać i pewne rzeczy potrafię wyłapać – więc pozwolę sobie uznać to za uwagę do filmu… </p><p id="ocena"> Moja ocena: 6/10</p> 
