---
layout: post
title:  Młoda i piękna (Jeune & jolie), Francja 2013
date: 2013-11-28 03:58
author: Łukasz Długajczyk
comments: true
categories: [Recenzje]
---
<p>Może nie jest to najlepszy film w dorobku Francoisa Ozona, ale na pewno wrócił nim do dobrej formy. Pewnie jest to kwestia tematyki, bo z tych jego produkcji, które miałem okazję oglądać – jest to najlepszy obraz od czasu „Basenu”. A przecież on też opowiadał o wybuchającej dziewczęcej seksualności. Może powinien się ten twórca trzymać tego typu „kontrowersyjnych” rzeczy, a nie uciekać w kierunku dramatów czy komedii w rodzaju „Ricky” lub „Żona doskonała”. Bo one mu tak dobrze nie wychodzą. No i widać też, że ma on dużo więcej uczucia, bo raczej nie można tego nazwać ciepłem, do tego typu bohaterek. Jak sam powiedział w którymś z wywiadów – może po prostu jest typowym facetem w średnim wieku z jego zainteresowaniami wobec młodszych pań… </p><p> Przed pójściem na seans na pewno trzeba ostrzec widzów mających ochotę na jakieś kontrowersje. Owszem, może tematyka dziecięcej – czy też raczej nastoletniej – prostytucji nie jest czymś, o czym się głośno mówi, ale też jest to problem narastający i wobec którego nie mamy póki co żadnego rozwiązania. Ozon nie idzie na łatwiznę i nie tłumaczy nam zbytnio powodów, dla których jego bohaterka się zdecydowała na tego typu „zabawę”, bo przecież nie z powodów finansowych, i też nie daje łatwego wyjścia z tej sytuacji. Ale daje nam jakieś małe podpowiedzi – tak by każdy widz mógł sobie odpowiedzieć na pytanie dlaczego. Nieśmiała próba uświadomienia przez matkę, jej reakcja na wizytę policji czy słowa powiedziane u psychologa – sugerują pewne rzeczy. Tylko sugerują. Dobrze, że są jeszcze twórcy pozwalający widzowi na samodzielne myślenie.  </p><p> Chyba najważniejszym atutem tego filmu jest podejście do bohaterki. Wcześniej napisałem, że twórca podchodzi do niej z uczuciem, ale nie z ciepłem. Bowiem nie jest ona postacią bardzo sympatyczną. Nie dopingujemy jej i nie do końca jesteśmy zainteresowani tym, by wyszła na prostą (jeśli oczywiście potępiamy takie „hobby”) – tylko chłodno obserwujemy kolejne pory roku w jej życiu. I tutaj najważniejsze. Jej postępowanie nie jest w żadnym stopniu oceniane przez reżysera i każdy z widzów może sobie pozwolić na własne wnioski. Co – powtarzając – nie jest aż takie częste we współczesnym kinie. </p><p id="ocena"> Moja ocena: 7/10</p> 
