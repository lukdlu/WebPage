---
layout: post
title:  Będziesz legendą człowieku, Polska 2013
date: 2013-03-21 06:29
author: Łukasz Długajczyk
comments: true
categories: [Recenzje]
---
<p>Ten film jest jak występ polskiej reprezentacji na turnieju Mistrzostw Europy w 2012 roku. Czyli jest kilka momentów które są bardzo interesujące – ale summa summarum jest to jedno wielkie rozczarowanie. Niestety, ale Marcin Koszałek nie do końca wykorzystał możliwości jakie dawało mu stałe przebywanie z reprezentacją polski podczas długiego okresu przygotowań i samych Mistrzostw, najważniejszego turnieju w jakim uczestniczyliśmy w ciągu ostatnich wielu, wielu, lat.  </p><p> Na pewno bardzo interesującym pomysłem było skoncentrowanie się na jednej osobie, większa część dokumentu poświęcona jest osobie Damiena Perquisa. Człowieka, który nie do końca jest wpasowany w reprezentację, nie mówiący po Polsku i na dodatek walczący z kontuzją. Po pierwsze, chyba szkoda że z takiego ciekawego tematu jakim było Euro 2012 reżyser pokazuje nam tylko mały wycinek, w dodatku niezbyt reprezentatywny. Po drugie, mimo wchodzenia w dość intymne rodzinne historie – z seansu wyszedłem z poczuciem prześlizgnięcia się po temacie. Owszem, przykro że ojciec nie był dla niego zbyt dobry za młodu, ale co to ma wspólnego z Mistrzostwami Europy? </p><p> Przez cały seans miałem też poczucie, że nie do końca twórca był zdecydowany na czym się skoncentrować. W początkowej części spoko czasu ekranowego poświęca się Wojciechowi Szczęsnemu. Potem często wracamy do Prezesa Lato – jako komicznego przerywnika. Potem główną personą staje się Perquis. A pod sam koniec zaczynają przeważać wypowiedzi Marcina Wasilewskiego na temat niepewnej przyszłości… I wszystko to powoduje, że tak naprawdę nie dowiadujemy się prawie niczego o tym co spowodowało taki a nie inny występ w Mistrzostwach. </p><p> O jednej rzeczy pozytywnej muszę wspomnieć. Bardzo dobrym pomysłem jest sposób pokazywania fragmentów meczów. Zamiast robić to w typowy sposób, jakieś wycinki z akcji – kamera koncentruje się na bohaterze chwili, ale ważniejsze jest to, że na nim koncentruje się też dźwięk. Słyszymy tylko jego oddech, świst piłki i tego typu odgłosy. Na pewno pomaga to w identyfikowaniu się z bohaterem i w zainteresowaniu nim. Ale to tylko mała łyżeczka miodu w pełnej beczce średnio smacznej substancji. Chyba jednak ten dokument jest bardziej dla zdeklarowanych fanów piłki nożnej niż zwykłych kinomanów. </p><p id="ocena"> Moja ocena: 4/10</p> 
