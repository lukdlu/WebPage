---
layout: post
title:  Sala samobójców, Polska 2011
date: 2011-03-07 15:09
author: Łukasz Długajczyk
comments: true
categories: [Recenzje]
---
<p>Chyba najwyższy czas zacząć unikać filmów zapowiadanych jako „fantastyczny debiut młodego reżysera”. Pamiętam prawie jak dziś, z jakim zainteresowaniem oczekiwałem na premierę „Zera” Pawła Borowskiego – który miał być świetnie skomponowaną przypowieścią o współczesnym świecie. A który był nie mającym nic do powiedzenia nieciekawym filmidłem. Owszem sprawnie zrealizowanym, ale nic poza tym. Identycznie jest w przypadku „Sali samobójców”. Nie można twórcom tego filmu odmówić sprawności i umiejętności  opowiadania historii w atrakcyjny sposób, ale tak na dobrą sprawę serwuje się widzom banał podszyty stereotypem z lekką domieszką dziur w scenariuszu.  </p><p> Zastanawiam się też, do kogo jest ten film kierowany. Bo raczej nie dla osób dorosłych – w końcu one doskonale zdają sobie sprawę z tego, że nastolatki puszczone samopas, mają sporą szansę na pójście w szkodę. I że osoby głośne mówiące o samobójstwie raczej starają się zwrócić na siebie uwagę, niż wprowadzać słowa w czyn. A nastolatki w wieku głównego bohatera już zapewne zdążyły się nauczyć, że w Internecie można spotkać wiele dziwnych osób, i znaleźć wszystko czego szukamy. I że koniec końców ze swoimi problemami trzeba sobie radzić samemu. Tak, treść tego filmu jest równie banalna jak to co tutaj piszę… </p><p> Chyba największym rozczarowaniem jest mocno akcentowane w zwiastunach i opisach tego filmu wykorzystanie Internetu. Nie jest on bowiem żadną nową metodą na rozwinięcie akcji czy też  zeskakującym zagrożeniem. Jest tylko typową ochronką dla innych, jakich pełno w chyba każdym filmie o dorastaniu z problemami. Może nie tak atrakcyjnym jak Hogwart czy też dom wampirów w lesie – ale zawsze jakiś emo nastolatek czy też samotnik na wózku może się przyłączyć. I upajać się złudnym poczuciem elitarności, bo przecież prawie każdy odczuwa potrzebę przynależenia gdzieś. Taką samą rolę fabularną spełniło by środowisko kiboli czy inna oaza. </p><p> Dobrze chociaż, że można film za coś pochwalić. Główna rola histerycznego maturzysty, grana przez Jakuba Gierszała, przyciąga uwagę – o ile jego problemy i postępowanie wydaje się dość wydumane – to ogrom targających go emocji z łatwością dociera do widza i przykuwa uwagę. Równie sugestywne role wykreowane są przez  Agatę Kuleszę, Krzysztofa Pieczyńskiego. Próbujących poradzić sobie ze straconym, dla nich, synem w logiczny dla siebie sposób. Naprawdę przygnębiająco się tą, z góry skazaną na porażkę, walkę ogląda. Szkoda tylko, że aktorstwo jest prawie jedyną rzeczą dla której warto ten obraz obejrzeć. Jednak z filmów o nastolatkach mających problem z własnym dorastaniem zdecydowanie wolę jeszcze raz zobaczyć „Fucking Amal”…</p><p id="ocena"> Moja ocena: 3/10 (dodatkowy punkcik za ostatnią, jakże prawdziwą, scenę)</p> 
