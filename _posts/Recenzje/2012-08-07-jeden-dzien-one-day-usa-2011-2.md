---
layout: post
title:  Jeden dzień (One day), USA 2011
date: 2012-08-07 04:51
author: Łukasz Długajczyk
comments: true
categories: [Recenzje]
---
<p>Nie jest to żaden film będący jakimkolwiek wydarzeniem, ot zwykła komedia romantyczna, jakich pełno w naszych kinach w każdej chwili – ale posiada ona kilka zalet, które powodują że warto na nią pójść. Samemu czy też w parze. Niezależnie od tych zalet, ciekawi mnie czy fakt iż akcja tego filmu dzieje się w Wielkiej Brytanii powoduje że duże lepiej się go ogląda, bo przecież jest rzeczą powszechnie wiadomą iż brytyjskie filmy z tego gatunku są dużo lepszej jakości i sprawiają przeważnie większą przyjemność widzowi – czy to może sam brytyjski akcent daje taki efekt… </p><p> Ale wracając do zalet. Pomimo tego, że nie jest to czystej krwi komedia romantyczna, i nie kończy się w momencie „a po ślubie żyli długo i szczęśliwie”, tylko troszkę później – jest bardzo lekko opowiedziana i bardzo przyjemna w oglądaniu. Tak trudne tematy, jak śmierć czy też radzenie sobie ze stratą czy też te troszkę łatwiejsze, czyli rozpad związków, są podane w sposób na tyle lekki i nie przytłaczający, że nie wychodzi się z seansu zdołowanym czy też pełnym czarnych myśli, ale raczej zadumanym nad meandrami codzienności. Co wcale nie jest takie łatwe do osiągnięcia patrząc na sporą grupę filmów poruszających tego typu tematu. </p><p> Nie wiem, może to oznaka starzenia się, ale też dobrze mi się oglądało ten film z pobudek sentymentalnych. Całkiem fajna ścieżka dźwiękowa, pełna „hitów” z dawniejszych – no może nie tak dawnych, bowiem z lat 90-tych – a także te mało wysmakowane wspomnienia wiążące się z tamtym czasem. Czyli stroje i fryzury. Co prawda nie jest to nasza tubylcza przeszłość, ale jednak bardzo podobna do tego co się działo u nas. A dzisiaj to troszkę rozczula. I rozśmiesza. Ale to już szczegół… </p><p> No i, last but not least, zawsze miło jest patrzeć na Anne Hathaway. Aktorka obdarzona naprawdę sporym talentem, która świetnie potrafi się odnaleźć w takim „lżejszym” repertuarze. W dodatku tutaj jej postać może być czymś więcej niż tylko stereotypowym dla tego typu kina podlotkiem, jest to pełnokrwista postać, która ma bardzo fajne poczucie humoru i nie jest tylko odbiciem samczych starań. Ba, facet w tym filmie zdecydowanie jest bardziej pobieżnie potraktowany. </p><p id="ocena"> Moja ocena: 7/10</p> 
