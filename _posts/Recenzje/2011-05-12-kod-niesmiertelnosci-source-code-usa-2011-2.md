---
layout: post
title:  Kod nieśmiertelności (Source code), USA 2011
date: 2011-05-12 07:13
author: Łukasz Długajczyk
comments: true
categories: [Recenzje]
---
<p>Przed seansem miałem okazję czytać wiele różnych jego recenzji  - w przeważającej części pochlebnych. Nie wiem, może troszeczkę miałem zbyt duże oczekiwania wobec „Kodu nieśmiertelności”, ale z seansu wyszedłem z lekkim poczuciem rozczarowania. Owszem, nie jest to zły filmu i zapewne nie jest to stracone 90 minut, ale też spokojnie można się bez zobaczenia go obejść. Chociaż, powoli się nam zaczyna wakacyjny sezon, w którym w kinach królują produkcje, które nie wymagają zbytniego myślenia. W końcu jest oczywistą oczywistością, że osoby chcące pomyśleć siedzą w tym czasie na plaży a nie w chłodnym i klimatyzowanym przeważnie kinie… </p><p> Wracając do filmu. Na pewno nie powinno się traktować poważnie świata zaprezentowanego nam przez twórców – bowiem przy głębszym zastanowieniu się bardzo szybko zaczyna się dostrzegać nielogiczności i sprzeczności, jakich pełny jest ten film o pętli czasu. Szczególnie że autorzy sami się wrzucają na minę, gdy w każdej pętli umieszczają kilka powtarzających się elementów – na które nie mają wpływu bohaterowie, więc powinny być takie same. Jak chociażby telefon od narzeczonego współpasażerki czy też postój na stacji. A jednak w każdym przypadku dzieją się one w innym czasie – pasującym twórcom. No ale nie miałem za bardzo nie zastanawiać się nad logiką tego filmu. </p><p> Wracając do ogólnych wrażeń. Największą wadą dla mnie tego filmu jest troszkę zaskakujący rozwój tempa filmu. Zawsze mi się wydawało, że we wszelkiego rodzaju filmach akcji, tempo wydarzeń i emocji powinno być coraz większe w miarę rozwoju fabuły i widz powinien przeżywać coraz większe napięcie. W „Kodzie nieśmiertelności” jest odwrotnie. Pierwsze dwa czy trzy pętle czasu są szybkie, dynamiczne i wciągające. Potem niestety, ale coraz więcej czasu poświęca się na rozwój romantycznego wątku i rozmów pomiędzy głównym bohaterem, a panią kapitan wysyłającą ją w kolejne pętle. Które pewnie samodzielne mogłyby udźwignąć całkiem interesujący film, ale tutaj niepotrzebnie rozwadniają „główną” linię filmu. </p><p> Natomiast warto zauważyć całkiem dobrą techniczną stronę tego filmu i bardzo efektowne wykorzystanie, niewielkiego przecież jak na amerykański film s-f, 32 mln budżetu. Co nie powinno dziwić, bowiem już w swoim pierwszym filmie – dużo lepszym – „Moon” Duncan Jones pokazał, że potrafi wycisnąć maksymalnie wiele z tego co ma. Ale na pewno zamiast iść w jakieś letnie popołudnie na „Kod nieśmiertelności”, zobaczyć sobie ten wcześniejszych film w komforcie własnej kanapy… </p><p id="ocena"> Moja ocena: 5/10</p> 
