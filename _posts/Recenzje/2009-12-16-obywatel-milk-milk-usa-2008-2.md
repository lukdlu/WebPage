---
layout: post
title:  Obywatel Milk (Milk), USA 2008
date: 2009-12-16 03:09
author: Łukasz Długajczyk
comments: true
categories: [Recenzje]
---
<p>Gus Van Sant wielkim reżyserem jest. To wiedzą wszyscy i nie ma potrzeby z tym polemizować. Szkoda tylko, że popełnił „dzieło”, którego właściwym miejscem byłoby niedzielne popołudnie na Hallmarku czy też specjalizującym się w takich niezwykłych biografiach Lifetimeie, niż sale kinowe całego świata. Jest to typowa, by nie powiedzieć banalna historia biograficzna, jakich w Ameryce sporo. Skromny facet wskutek zbiegu okoliczności staje się wzorem czy też liderem innych. Potem mamy wzlot i upadek, a na deser obowiązkowy morał – że nie można iść na szczyt depcząc wszystkie zwierzątka po drodze – bo mogą w akcie desperackiej obrony mocno użądlić. Ale można by się spodziewać, że nawet taką banalną historyjkę twórca tej miary co Van Sant będzie potrafił zamienić w porządny kawał kina. Pamiętając zresztą o wcześniejszych „Last days” o liderze „Nirvany”, można nawet tego być pewnym. Ale niestety spotyka się ta nadzieja ze sporym rozczarowaniem. Pokazując na początku jak historia się zakończy powoduje się – przynajmniej dla takich widzów jak ja, nie znających postaci Harveya Milka – że nie ma żadnej  dramaturgii, ani oczekiwania na to co wydarzy się dalej. Ot, bohater spotyka przeciwność, pokonuje ją, następny rozdział. </p><p> Innym sporym rozczarowaniem tego filmu jest Sean Penn. Wydawałoby się, że taki gigant aktorstwa postać tą zaliczy z biegu. A tymczasem Harvey Milk w jego wykonaniu powiela wszystkie stereotypy jakie o gejach można znaleźć. Łącznie z tembrem głosu. Nie wiem – może pierwowzór też tak się zachowywał. Ale musiał mieć jakąś charyzmę, by za sobą pociągnąć takie tłumy jakie mu się udawało. W wykonaniu Penna jest on tak mdły i nijaki, że nie wiadomo jak mógł poderwać jakiegokolwiek kochanka, nie mówiąc o ilośtysięcznym tłumie. Jest to na tyle słaba kreacja, że nawet na jej tle przyzwoicie wypada James Franco – a on raczej przyzwyczaił wszystkich do bycia najsłabszym ogniwem aktorskim. Na szczęście pozostałe postacie drugoplanowe trochę ten film ratują, ze szczególnym uwzględnieniem Diego Luny, dobrze mu idzie pokazywanie niedopasowania i wyalienowania do tej całej sytuacji... </p><p> Pewnie sporo osób spyta – jeśli ten film jest taki słaby, to dlaczego tak dobrze jest oceniamy we wszelkiego rodzaju plebiscytach? Na czele z 8 nominacjami do Oskarów. Szczera odpowiedź jest taka, że nie mam zielonego pojęcia. Można uznać, że ten film jest poprawny technicznie, opowiada ciekawą historię. Ale nic więcej. A historia jest niezbyt dobrze wykorzystana przez twórców. Jedyne co mi przychodzi do głowy, to bardzo nośny i na czasie temat – ale to chyba za mało by zdobywać nagrody... </p><p id=""ocena""> Moja ocena: 3/10</p>
