---
layout: post
title:  Czarny łabędź (Black Swan), USA 2010
date: 2011-01-25 05:17
author: Łukasz Długajczyk
comments: true
categories: [Recenzje]
---
<p>Amerykanie to się mają fajnie. Dla nich ten film był jednym z ostatnich w poprzednim roku i dzięki temu mogą mówić o dobrym zakończeniu roku. Natomiast na nasze ekrany wszedł on dopiero w styczniu, więc troszkę głupio mówić że to jest film roku.  A ma spore szanse nim zostać, nawet pamiętając że przed nami jeszcze 11 miesięcy i spora ilość premier. Ale nieczęsto się zdarza film który by tak trzymał w napięciu i zmuszał do myślenia jeszcze długo po wyjściu z kina. Jeśli oczywiście można myśleć, a nie tylko się koncentrować na podziwianiu tego co spotkało widza przed chwilą. </p><p> Ten obraz ma sporo zalet i ciężko jest wyróżnić którąkolwiek z nich. Dlatego troszkę w losowej kolejności będę o nich pisać. Świetna jest atmosfera filmu. Możemy oglądać jak staje się coraz gęściejsza i coraz mniejszej ilości informacji możemy być pewni. Nawet pewne wyjaśnienia w finale nie do końca rozjaśniają co tak naprawdę jest rzeczywistością a co tylko wyobrażeniem naciskanej ze wszystkich stron głównej bohaterki. Te wrażenie zaciskania się pętli wokół niej potęgowane jest poprzez użycie bardzo wielu ujęć kręconych z ręki, które są bardzo niepokojące i dodatkowo wymaniane muzyką Clinta Mansella. Jest ona oparta na partyturze tytułowego baletu – ale na tyle przekształconej by nie zatracić charakterystycznych dźwięków, ale by również szarpać nerwy widza. Bardzo skutecznie na dodatek. </p><p> Bardzo dobrze film jest skonstruowany. Zaczyna się od bardzo ciekawej sceny snu głównej bohaterki w której odgrywa rolę Białego Łabędzia i która zapowiada to czego możemy się spodziewać w miarę rozwoju akcji – a kończy się on odegraniem tego spektaklu na scenie. Ale jakie to jest odegranie. Trzymające w napięciu, szybkie i mistrzowsko wręcz łączące wyobraźnię, rzeczywistość, sztukę i efekty specjalne. Chyba najlepsza końcówka jaką widziałem w ostatnich latach. Naprawdę nie spodziewałem się, że może balet tak trzymać w napięciu… </p><p> No i wisienka na torcie, czyli Natalie Portman. To że jest to aktorka która potrafi zdominować uwagę widza na sobie i utrzymać na swoich barkach było wiadome od dawna. Tutaj dodatkowo ma wsparcie w pozostałych elementach filmu. I naprawdę jest to rola majstersztyk. Nie jest tutaj uroczą dziewczyną do których nas przyzwyczaiła – tylko biedną, troszkę zniszczoną kobietą, która żyje zdominowana przez innych. I która zaczyna popadać w szaleństwo. Przestaje rozróżniać to co jest rzeczywistością a co tylko wytworem jej wyobraźni, i również tracimy to rozgraniczenie my, widzowie.  Pozwolę sobie zakończyć  tą recenzję ostatnią jej kwestią z tego filmu: „I was perfect...” </p><p id="ocena"> Moja ocena: 9/10</p> 
