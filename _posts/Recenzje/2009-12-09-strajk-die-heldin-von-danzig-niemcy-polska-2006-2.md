---
layout: post
title:  Strajk (Die Heldin von Danzig) Niemcy, Polska 2006
date: 2009-12-09 01:58
author: Łukasz Długajczyk
comments: true
categories: [Recenzje]
---
<p>Nie wiem na ile filmowy scenariusz odbiega od realiów historycznych i zignoruję  wypowiedzi części dawnych opozycjonistów o fałszowaniu historii przez autorów  filmu (""...plugawi cały ruch Solidarności"" - Anna Walentynowicz). Szedłem  na seans ze świadomością że jest to fabuła napisana i wyreżyserowana przez  obcokrajowca dla obcokrajowców i z całą pewnością zawiera sporo uproszczeń.  Niestety film okazał się sporym rozczarowaniem, tym większym, że wyszedł  spod ręki Volkera Schlondorffa - którego wcześniejsze obrazy miały pewien  ciężar gatunkowy. Tutaj niestety jest sporo banalnych i łopatologicznych  scen - skoro dowiedzieliśmy się, że Walczak(czyli mąż głównej bohaterki)  potrzebuje leków na serce, to wiadomo że za parę scen umrze bo ich zapomni,  czy też skoro Agnieszka ma dziecko z sekretarzem Sobeckim to musi on w końcówce  filmu przejść na ""dobrą stronę mocy"". Kolejnym zgrzytem są drobne, aczkolwiek  mocno widoczne, nielogiczności jak postępowanie Walczkowej przy wybuchu na  statku - zamiast wyciągając płonących facetów z ognia połozyć ich na pokładzie  żeby ludzie którzy byli tam kilka sekund wczesniej mogli ugasić płonące na  nich ubrania, transportuje ich nad pokładem nad wodę - chyba tylko po to,  by jeden mógł efektownie spaść. </p><p> Na odrębny akapit zasługują dwie rzeczy które IMHO dobiły ten film: Po pierwsze  muzyka skomponowana przez Jean-Michela Jarre'a. Powtarzający się przez cały  film jeden fragment muzyki elektronicznej z koncertu w Stoczni Gdańskiej  (poza jedną sceną z ZOMO) pasuje jak siodło do krowy - duża część ścieżki  dźwiękowej wygląda jakby jej autor nie oglądał filmu tylko pracował na podstawie  opisu na imdb czy innej stopklatce. A po drugie polski głos głównej bohaterki  - reżyser dubbingu chyba nie słyszał o czymś takim jak zgranie ruchu warg  z wypowiadanym tekstem, a Agnieszka Pilaszewska (o ile dobrze jej głos rozpoznałem)  recytuje teksty z takim uczuciem, że przy niej Joanna Brodzik w  Eragornie  stworzyła chyba kreację na miarę 3 Orłów.</p><p> Podsumowując, nie ma sensu iść na ten film, lepiej poczekać aż będzie dodawany  razem z paskiem czy innym szlafrokiem jako ""gratis"" do któregoś pisma kobiecego.  Przy okazji przypomniała mi się dyskusja o ""Życiu na podsłuchu"" oraz możliwości  nakręcenia filmu o podobnej tematyce przez polskich autorów, sądząc po frekwencji  w kinie (a było nas troje na wieczornym seansie) to raczej nie ma zapotrzebowania  na film opisujący ten okres naszych dziejów - starsi znają PRL z własnych  wspomnień a młodsi wolą landrynkowy świat ""Tylko mnie kochaj"" czy ""Dlaczego  nie!"".</p><p id="ocena"> Moja ocena 2/10</p>
