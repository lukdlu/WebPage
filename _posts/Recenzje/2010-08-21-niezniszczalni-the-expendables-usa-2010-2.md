---
layout: post
title:  Niezniszczalni   (The Expendables), USA 2010
date: 2010-08-21 06:18
author: Łukasz Długajczyk
comments: true
categories: [Recenzje]
---
<p>Film który nie ma żadnych ambicji. Jest to tylko i wyłącznie kawałek dobrej zabawy dla facetów którzy sporym sentymentem darzą kino akcji z lat osiemdziesiątych. I tylko im się ta produkcja będzie podobała. Bo przecież jaki jest sens oglądania filmu w którym fabuła jest tylko pretekstem dla kolejnych demolek i mordobić, scenariusza w którym dialogi są tak drętwe, że aż śmieszne i aktorów których jedynym atutem jest kupa mięśni. Aczkolwiek już na tyle wiekowych, że przy scenach akcji gdzieś w tle pobrzmiewa skrzyp zardzewiałych mechanizmów… </p><p> Ech, nie ma to jak sentyment do starych dobrych czasów kiedy wszystko było prostsze. Kiedy wiadomo było, że amerykanie wysłani do obcego kraju przynosili mu Pokój, Dobro i Demokrację. Co prawda przy okazji kompletnie go rujnując – ale kto by się przejmował takimi drobnostkami. Jeśli kogoś nie łączą dobre wspomnienia z tymi czasami, to raczej powinien sobie darować ten film. Podobnie jak osoby lubujące się w wyszukiwaniu nieścisłości scenariuszowych czy też przestrzegania wszystkich praw fizyki. Skoro ogląda się ten film z wyłączonym myśleniem, to i nie ma co narzekać.  </p><p> Widać na ekranie, że aktorzy i twórcy filmu się podczas jego kręcenia doskonale bawili – ale na szczęście nie przeszkadza to widzom, bowiem mają oni zabawę z dokładnie tych samych powodów. Najlepszym tego przykładem jest scena w której na ekranie spotykają się po raz pierwszy Sylvester Stallone, Bruce Willis i Arnold Schwarzenegger. Wzajemne złośliwości i jednocześnie ledwo co skrywane uśmiechy. Jeśli można użyć takiego określenia wobec twardzieli demolujących podczas każdego filmu połowę okolicy – to jest to czysta poezja.  </p><p> Również pod względem technicznym jest to kawałek solidnego kina jaki lubi każdy wielbiciel. Efekty specjalne są takie jakie powinny być, fotele kinowe drżą pod wpływem eksplozji, mordobicia są długie i na tyle dobrze zmontowane, że widać co się dzieje. Nie to co we współczesnych wymuskanych filmach spod znaku Jasona Bourne’a, gdzie na jedną sekundę bijatyki w filmie przypada 10 ujęć. Czytałem w jednej z recenzji, że troszkę niepotrzebnie twórcy zdecydowali się na pokazanie aż takiej ilości fruwających po ekranie bebechów i zbliżeń na rozrywanie badguy’ów. No i na strasznie sztuczną krew. Co dla mnie jest lekko niezrozumiałe. W końcu jest to film z połową najtwardszych ludzi jakich wymyśliła amerykańska popkultura, a nie jakaś ekranizacja Jane Austin… </p><p id="ocena"> Moja ocena: 7/10</p> 
